# -*- mode: mandoku-view; -*-
#+TITLE: 御定歷代題畫詩類
#+DATE: 2015-08-25 00:41:32.647845
#+PROPERTY: ID KR4h0142
#+PROPERTY: BASEEDITION WYG    
#+PROPERTY: JUAN 卷四十七目録
<pb:KR4h0142_WYG_047-1a>¶
　欽定四庫全書¶
御定歴代題畫詩類卷四十七目錄¶
　　閒適類¶
　　　松雪翁桐陰髙士圖(元鄧文原/)¶
　　　題秋林髙士圖(元郯韶/)¶
　　　題趙千里髙士圖(元鄭東/)¶
　　　題髙士圖(元龔開/)¶
　　　題髙士圖(元周馳二首/)¶
<pb:KR4h0142_WYG_047-1b>¶
　　　題髙士圖(元陸文圭/)¶
　　　題髙士圖(元倪瓚/)¶
　　　和華以愚韻兼題所畫春山髙士圖(元倪瓚/)¶
　　　題林亭髙士圖(元陶宗儀/)¶
　　　趙海寧長松髙士圖(元陶宗儀/)¶
　　　題畫抱琴髙士(元陶宗儀/)¶
　　　題畫停舟髙士(元陶宗儀/)¶
　　　題梅鶴髙士圖(元陶宗儀/)¶
<pb:KR4h0142_WYG_047-2a>¶
　　松石髙士圖(元張天英/)¶
　　林泉髙士圖(元張雨/)¶
　　題秋林髙士圖(明髙啟/)¶
　　竹林髙士圖(明髙啟/)¶
　　馬逺古松髙士圖(明吳寛/)¶
　　湖亭髙士圖(明吳寛/)¶
　　秋林髙士圖(明王彞/)¶
　　桐陰髙士圖(明李日華/)¶
<pb:KR4h0142_WYG_047-2b>¶
　　松下幽人圖(元元好問/)¶
　　幽人圖(元劉因二首/)¶
　　次韻子瞻子由題憩寂圖(宋黄庭堅二首/)¶
　　趙仲穆畫看雲圖(元顧瑛/)¶
　　趙仲穆畫看雲圖(元吳毅/)¶
　　趙仲穆畫看雲圖(元張憲/)¶
　　題趙仲穆看雲圖(明僧元璞/)¶
　　野老看雲圖(元劉永之/)¶
<pb:KR4h0142_WYG_047-3a>¶
　　題秋谷耕雲圖(元馬祖常/)¶
　　題倪元鎮耕雲圖(明宋濓/)¶
　　避暑圖(元黄溍/)¶
　　竹深避暑圖(元陶宗儀/)¶
　　避暑圖(元張雨/)¶
　　二老雪行圖(金李獻能二首/)¶
　　二老雪行圖(元李澥/)¶
　　雪谷早行圖(元元好問/)¶
<pb:KR4h0142_WYG_047-3b>¶
　　雪谷曉行圖(元袁桷/)¶
　　謝處士載月圖(元劉因/)¶
　　溪橋步月圖(元劉因/)¶
　　題東山玩月圖(元黄庚/)¶
　　題秋江月夜摘阮圖(元王惲二首/)¶
　　王梅叟溪山對月圖(元程鉅夫/)¶
　　題顧秀才所藏舟中看月圖(元成廷珪/)¶
　　題李公畧示髙郎中吳山觀月圖(元仇逺/)¶
<pb:KR4h0142_WYG_047-4a>¶
　　　題萬嵗山翫月圖(元丁鶴年/)¶
　　　江貫道清江汎月圖(明謝應芳/)¶
　　　觀瀑布圖(宋劉宰/)¶
　　　李咸熙山人觀瀑圖(元黄公望/)¶
　　　題劉堯輔觀瀑圖(元丁復/)¶
　　　題傅商翁觀松瀑圖(元劉永之/)¶
　　　題觀瀑圖(元陶宗儀/)¶
　　　題清暑觀瀑圖(元陶宗儀/)¶
<pb:KR4h0142_WYG_047-4b>¶
　　　觀瀑圖(明陳顥/)¶
　　　李咸熙仙客臨流圖(元黄公望/)¶
　　　題秋林瞰泉圖(明周敘/)¶
　　　觀泉圖(明李東陽/)¶
　¶
　¶
　¶
御定歴代題畫詩類巻四十七目錄¶
#+PROPERTY: JUAN 卷四十七
<pb:KR4h0142_WYG_047-5a>¶
　欽定四庫全書¶
御定歴代題畫詩類巻四十七¶
　　閒適類¶
　　　松雪翁桐隂髙士圗　　　　　(元/)鄧文原¶
　玉立桐隂十畞蒼託根何必在朝陽迎風簌簌秋聲早¶
　灑雨隂陰月色凉勝事只消琴在膝野情聊倚石為牀¶
　髙人自得坡頭趣不為花開引鳯皇¶
　　　題秋林髙士圗　　　　　　　(元/)郯　韶¶
<pb:KR4h0142_WYG_047-5b>¶
　山磴坡陀細路平石橋流水雨初生絶憐童子驚秋色¶
　聼得空林落葉聲¶
　　　題趙千里髙士圗　　　　　　(元/)鄭　東¶
　題詩日日樹陰傍不斷清風灑石牀騎馬出門塵似海¶
　百年都只為官忙¶
　　　題髙士圗　　　　　　　　　(元/)龔　開¶
　雪氣侵人臥欲僵苦勞明府到藜牀主賔問荅皆情話¶
　何用閒名入薦章¶
<pb:KR4h0142_WYG_047-6a>¶
　　題髙士圗(二首/)　　　　　　　(元/)周　馳¶
僵臥空齋儘耐寒門前行路雪漫漫投炎附熱非吾事¶
一任人將冷眼㸔¶
門巷蕭條雪已深空齋展轉泥重衾就令僵死亦閒事¶
可見世間君子心¶
　　題髙士圗　　　　　　　　　(元/)陸文圭¶
曉㸔嵩少玉嶙峋枉駕應憐處士貧令尹若能為保障¶
長衾盡覆洛陽人¶
<pb:KR4h0142_WYG_047-6b>¶
　　題髙士圗　　　　　　　　　(元/)倪　瓚¶
賜也貨殖憲也貧憲貧非病衣已鶉未若簞瓢顔氏子¶
陋巷所樂皆天真¶
　　和華以愚韻兼題所畫春山髙士圗¶
　　　　　　　　　　　　　　　(元/)倪　瓚¶
扁舟溪上數來過白髮殘春奈我何柳絮如煙迷曉浦¶
杏花飛雪㸃春波林扉有客圗丘壑石室何人帶女蘿¶
欲和華山髙隱曲羈愁悽斷不成歌¶
<pb:KR4h0142_WYG_047-7a>¶
　　題林亭髙士圗　　　　　　　(元/)陶宗儀¶
巖壑衣冠逸士松篁琴酒閒亭坐㸔雲生逺岫一江春¶
水泠泠¶
　　趙海寧長松髙士圗　　　　　(元/)陶宗儀¶
春雷喚起蒼龍蟄鱗甲蜿蜒雲氣溼道人長鑱劚茯苓¶
半天風雨山精泣¶
　　題畫抱琴髙士　　　　　　　(元/)陶宗儀¶
重重綠樹䕶清溪欲覓知音路轉迷布襪青鞵吟未了¶
<pb:KR4h0142_WYG_047-7b>¶
又隨野色過橋西¶
　　題畫停舟髙士　　　　　　　(元/)陶宗儀¶
落落長林水一灣綠隂多處白鷗閒畏途塵滿無心踏¶
獨坐船頭㸔晩山¶
　　題梅鶴髙士圗　　　　　　　(元/)陶宗儀¶
月鳴孤鶴唳前汀一樹寒梅䕶石屏香篆已消童子倦¶
道人猶對蕊珠經¶
　　松石髙士圗　　　　　　　　(元/)張天英¶
<pb:KR4h0142_WYG_047-8a>¶
松樹連岡山石幽蕭然冠履白雲秋只愁畏壘無尸祝¶
不憚長年為爾留¶
　　林泉髙士圗　　　　　　　　(元/)張　雨¶
我本𤣥真老孫子意託綸釣相娛嬉浮玉山前一瓢酒¶
頗恨時無顔太師¶
　　題秋林髙士圗　　　　　　　(明/)髙　啓¶
二仲有𤣥賞相攜在中林遐景延迥歩微言諧素襟天¶
秋谷響哀日暝川光隂風駛多委葉山空少歸禽逶遲¶
<pb:KR4h0142_WYG_047-8b>¶
臨長岡迢遞指逺岑諒非羇離客詎用愁登臨¶
　　竹林髙士圗　　　　　　　　(明/)髙　啓¶
竹深斜日在獨鶴見扉開誰顧閒居者惟應二仲來¶
　　馬逺古松髙士圗　　　　　　(明/)吳寛¶
寄傲天地間不為俗士知九衢紛車馬有足難並馳偶¶
來長松下時復一解頥手持白鶴羽萬事付一麾吾心¶
在太古身即太古時所以陶淵明羲皇不我欺須臾白¶
雲起青山變容姿即此見世故長歌返茅茨¶
<pb:KR4h0142_WYG_047-9a>¶
　　湖亭髙士圗　　　　　　　　(明/)吳　寛¶
百頃平湖望若空游人如在水晶宫日長對此消炎暑¶
髙閣安能著病翁¶
　　秋林髙士圗　　　　　　　　(明/)王　彞¶
嵐峰半殘陽彩翠明林杪僧塢逺鐘微歸人下山少風¶
杉落葉響驚起棲煙鳥攜手願言旋前邨月初皎¶
　　桐隂髙士圗　　　　　　　　(明/)李日華¶
水流碧梧間人坐夕陽塢清意浸詩骨清語不及吐仰¶
<pb:KR4h0142_WYG_047-9b>¶
睇髙雲中葉葉自起舞¶
　　松下幽人圗　　　　　　　　(元/)元好問¶
秋風謖謖松樹枝仙人骨輕雲一絲不飲不食玉雪姿¶
竹宫月夕頻望祠竟不下視齋房芝人間好手乃得之¶
眼中擾擾昨暮兒畫圗獨在羲皇時予懐𣺌兮幽林思¶
　　幽人圗　　　　　　　　　　(元/)劉　因¶
無媒路逕草蕭蕭山鬼修篁路轉遥手撚幽香意何逺¶
為誰終日靣岧嶤¶
<pb:KR4h0142_WYG_047-10a>¶
澗響無心和考槃雲容有意近長安野猿窺破中宵夢¶
却恐山靈不易瞞¶
　　次韻子瞻子由題憩寂圗(二首/)　(宋/)黄庭堅¶
松舍風雨石骨瘦法窟寂寥僧定時李侯有句不肯吐¶
淡墨寫出無聲詩¶
龍眠不似虎頭癡筆妙天機可並時蘇仙潄墨作蒼石¶
應觧種花開此時¶
　　趙仲穆畫㸔雲圗　　　　　　(元/)顧　瑛¶
<pb:KR4h0142_WYG_047-10b>¶
青山與浮雲終日淡相守山為雲窟宅雲為山户牖無¶
心成白衣有意變蒼狗人情亦如雲寄語㸔雲叟¶
　　趙仲穆畫㸔雲圗　　　　　　(元/)吳　毅¶
落日杖藜溪上行溪流十里帶松聲輞川詩意無人領¶
坐對南山雲氣生¶
　　趙仲穆畫㸔雲圗　　　　　　(元/)張　憲¶
松頭自與峰巒黒雲景何如水意閒放下瘦笻成小憩¶
不妨坐對日銜山¶
<pb:KR4h0142_WYG_047-11a>¶
　　題趙仲穆㸔雲圗　　　　　　(明/)僧元璞¶
舊逰清苕上愛㸔弁峰雲稍將春雨度始見逺林分起¶
滅悟真理逍遥遺世紛於焉自怡恱永懐陶隱君¶
　　野老㸔雲圗　　　　　　　　(元/)劉永之¶
文湍激幽澗白雲流逺山偃仰長松下延眺一怡顔清¶
風拂素服瑶花落樹間拾薪青煙際煮苓供晩餐耽此¶
丘中賞竟日未言旋¶
　　題秋谷耕雲圗　　　　　　　(元/)馬祖常¶
<pb:KR4h0142_WYG_047-11b>¶
突兀秋雲不可耕槎牙老樹半枯榮上京玉署清凉境¶
閒伴鼇峰作弟兄¶
　　題倪元鎮耕雲圗　　　　　　(明/)宋　濂¶
㸔院留黄鶴耕雲種紫芝天下書讀盡人間事不知¶
　　避暑圗　　　　　　　　　　(元/)黄　溍¶
一丘一壑古遺民十里清風不屬人閒對青山揮白羽¶
世間何處是紅塵¶
　　竹深避暑圗　　　　　　　　(元/)陶宗儀¶
<pb:KR4h0142_WYG_047-12a>¶
萬竹林中草縛菴溪聲隐隐隔雲嵐日長客去收經巻¶
一枕清風睡正酣¶
　　避暑圗　　　　　　　　　　(元/)張　雨¶
雪藕氷盤斫鱠廚波光簾影帯風蒲蒼生病渴無人問¶
赤日黄埃盡畏途¶
　　二老雪行圗(二首/)　　　　　　(金/)李獻能¶
自笑膠膠擾擾身十年匹馬走紅塵何時雪滿平生屐¶
太華峰前約故人¶
<pb:KR4h0142_WYG_047-12b>¶
抱琴衝雪又衝風二老風流阿堵中未似邨翁眵抹眼¶
火爐頭上話年豐¶
　　二老雪行圗　　　　　　　　(元/)李　澥¶
雪明萬仞鄴西山杖屨平生㡬往還滿眼京塵空對畫¶
何時真似兩翁閒¶
　　雪谷早行圗　　　　　　　　(元/)元好問¶
雪擁雲横下筆難爭教萬景入荒寒詩翁自有無聲句¶
畫裏憑君細覓㸔¶
<pb:KR4h0142_WYG_047-13a>¶
　　雪谷曉行圗　　　　　　　　(元/)袁　桷¶
過翼淒淒巖谷曠懷納納乾坤我欲相思命駕人猶髙¶
臥扃門¶
　　謝處士載月圗　　　　　　　(元/)劉　因¶
扁舟西子五湖過謝客西風兩鬢皤一種清風明月底¶
憑君試問夜如何¶
　　溪橋歩月圗　　　　　　　　(元/)劉　因¶
山中有幽人獨歩溪橋月莫問興如何披圗亦清絶¶
<pb:KR4h0142_WYG_047-13b>¶
　　題東山翫月圗　　　　　　　(元/)黄　庚¶
斜陽紅盡莫雲碧一片天光涵水色海濤擁出爛銀盤¶
千里嬋娟共今夕主人領客登東山踏碎寒光㸔秋液¶
星河倒影浸空明露華漙玉夜氣清馮夷激水水欲立¶
海若辟易天吳驚孤舟巻㠶泊煙嶼古木撼壑生秋聲¶
憑髙人在金鼇背閒㸔潮生煙渚外老龍翻海雲氣寒¶
長鯨巻雪浪花碎茫茫萬頃滄浪中屹立孤峰鎖蒼翠¶
山巔埽石羅尊罍賔主傳杯不放杯騷客掀髯賦詩去¶
<pb:KR4h0142_WYG_047-14a>¶
山童踏月攜琴來劇談浩飲不知醉仰天長笑歡顔開¶
倒著接䍦欲起舞乾坤清氣入肺腑天邊風月空四時¶
眼底江山自千古謝安躡屐逰東山袁安登舟宴牛渚¶
庾亮南樓今在否坡仙赤壁知何許滿眼往事轉頭空¶
千年人物俱塵土人生光景若湍流霜痕易㸃雙鬢秋¶
胸中勿著塵俗事睂間休鎖名利愁我輩適意在行樂¶
古人所以秉燭逰月山追憶舊逰處盡寫風煙入縑素¶
我來見畫如見景想像髙唐猶可賦諸君後㑹應可期¶
<pb:KR4h0142_WYG_047-14b>¶
雲萍合散今何之安得扁舟澉川去日與杖屨相追隨¶
登山把酒醉明月共㸔此畫歌此詩¶
　　題秋江月夜摘阮圗(二首/)　　　(元/)王　惲¶
𤣥壁朱絃激烈聞縱横詞舌得儀秦忘言何似陶元亮¶
直作羲皇向上人¶
易水悲風動急彈小絃鏗爾摘銅丸多應一片松梢月¶
併入茅亭作夜寒¶
　　王梅叟溪山對月圗　　　　　(元/)程鉅夫¶
<pb:KR4h0142_WYG_047-15a>¶
明月照飛瀑倒瀉清溪曲溪上一株松亭中人似玉¶
　　題顧秀才所藏舟中㸔月圗　　(元/)成廷珪¶
放船晩作南湖逰一葫蘆酒當船頭白雲翻衣紫霞帔¶
松風吹髮寒颼颼少焉月出影零亂散作百頃玻瓈秋¶
有月復有酒不飲令人愁謫仙在何許空𦵏青山頭我¶
家草堂月更好何如返櫂歸來休歸來休癡人不飲月¶
亦羞素娥起舞我摘阮對飲何必論觥籌千載與月同¶
風流¶
<pb:KR4h0142_WYG_047-15b>¶
　　題李公略示髙郎中吳山觀月圗(元/)仇　逺¶
憑髙宜晩更宜秋下馬歸來即倚樓納納乾坤雙老眼¶
滔滔江漢一扁舟滿城明月空吳苑隔岸青山認越州¶
李白酒豪髙適筆當時人物總風流¶
　　題萬歲山翫月圗　　　　　　(元/)丁鶴年¶
金銀樓觀鬱嵯峨琪樹風凉秋漸多徙倚危闌倍惆悵¶
月中猶見舊山河¶
　　江貫道清江汎月圗　　　　　(明/)謝應芳¶
<pb:KR4h0142_WYG_047-16a>¶
吾聞老郭之傳許與江山水絶筆稱無雙此圗夜景江¶
所作彷彿秋聲動林壑長江澄澄月在水逺山蒼蒼樹¶
如蟻如此江山夜放舟若人真是逍遥逰爾來一百四¶
十載陵谷變遷圗畫在世無蘇李兩詩仙赤壁采石俱¶
蕭然老夫此興固不少解裘亦足酤清醥出門有礙行¶
且休不如燒香㸔畫樓上頭¶
　　觀瀑布圗　　　　　　　　　(宋/)劉　宰¶
仰觀山糢糊俯視山歴歴見卑不見髙此恨通今昔觀¶
<pb:KR4h0142_WYG_047-16b>¶
者笑且言畫手非用力安知畫工心獨苦世上悠悠幾¶
人識君㸔白練飛杳不見來跡疑從九霄中直下恣噴¶
激六月天無風大暑鑠金石此景獨清凉飛雪灑石壁¶
此豈銀河翻餘派墮空碧抑豈龍門決洪波注八極方¶
知畫者心不止存目擊山上更有山去天不盈尺丹崖¶
與翠巘羣仙所㳺息煙雲不可到日星在几席甘露被¶
草木醴泉出巖隙流落人間者萬派祗餘瀝知畫豈予¶
能因畫重悽惻聖賢言外意未可紙上得所以説詩者¶
<pb:KR4h0142_WYG_047-17a>¶
要在以意逆安得畫外觀山人共向書中探端的¶
　　李咸熙山人觀瀑圗　　　　　(元/)黄公望¶
匡山過雨瀉飛流遥望香爐翠靄浮試誦謫仙清俊句¶
浩然天地與神逰¶
　　題劉堯輔觀瀑圗　　　　　　(元/)丁　復¶
劉侯校書天祿閣向人輙作山水畫長巒老樹翠蓋欹¶
轉瀑崩崖練花瀉𤣥冠白袍問子誰濠梁漆園避世者¶
京師塵起碧於雲炎州瘴來疾如射揮毫定憶龍河上¶
<pb:KR4h0142_WYG_047-17b>¶
挾書久睨匡廬下¶
　　題傅商翁觀松瀑圗　　　　　　(元/)劉永之¶
山風蕭蕭晝寂歴長松落落倚絶壁紫煙乍留青巘中瀑¶
布迸落蒼厓石山中之人形骨清幅巾杖藜時獨行溪¶
回陡絶去無路坐撫瑶琴摹劒聲我亦平生慕真賞十¶
年悞落江湖上故山蕭條久不歸夜雨秋衾夢常往人¶
生適意無是非雲林久與幽人期九節預裁青竹杖明¶
朝試拂薜蘿衣¶
<pb:KR4h0142_WYG_047-18a>¶
　　題觀瀑圗　　　　　　　　　(元/)陶宗儀¶
千峰紫翠插芙蓉上界招提有路通更向石橋觀瀑布¶
玉虹萬丈挂晴空¶
　　題清暑觀瀑圗　　　　　　　(元/)陶宗儀¶
隔岸林泉照眼清玉虹千丈掛空青松風謖謖凉如洗¶
一叚匡廬九疊屏¶
　　觀瀑圗　　　　　　　　　　(明/)陳　顥¶
碧落無塵秋氣髙白雲捲空如海濤山人避俗事幽討¶
<pb:KR4h0142_WYG_047-18b>¶
眼明八極窮秋毫就中匡廬有佳色飛流倒瀉三千尺¶
初驚白虹飲澗泉又擬玉龍挂巖壁萬里長風吹不收¶
坐令毛骨寒颼颼漆園傲吏去已逺長庚仙人今在不¶
我生素志亦丘壑苦因筆硯相纒縛何當卜鄰如此圗¶
聼水㸔山一生樂¶
　　李咸熙仙客臨流圗　　　　　(元/)黄公望¶
馳驅十載長安道立馬溪邊暫息機坐久竟忘歸路晩¶
半空飛沫濕絺衣¶
<pb:KR4h0142_WYG_047-19a>¶
　　　題秋林瞰泉圗　　　　　　　(明/)周　敘¶
　草堂住在清溪上雨歇秋林鬱森爽幽人無事日憑欄¶
　俯瞰流泉愜心賞流泉百折穿翠微凉波粼粼秋日輝¶
　飛空琮琤韻琴筑濺石錯落翻珠璣幽人對此情怡懌¶
　頓覺煩襟坐來息一聲何處歌滄浪雲水蕭蕭動寒碧¶
　　　觀泉圗　　　　　　　　　　(明/)李東陽¶
　空山落葉無人管長林蒼蒼秋日短飛泉百尺墮空濛¶
　下注寒潭作深淺淅瀝如同帶雨來飄揺忽被風吹斷¶
<pb:KR4h0142_WYG_047-19b>¶
　憶向山中初聴時乍近却疑身在逺幽尋僻探始得之¶
　毛髮蕭騷不容綰鸚鵡江洲竟趯翻匡廬瀑布誰分剪¶
　世間竒勝自有地應恨入山來已晩十年雙䘧京塵滿¶
　亦欲相從為一浣安得圗中二老翁芒鞵竹杖長為伴¶
　¶
　¶
　¶
御定歴代題畫詩類巻四十七¶
